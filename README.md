# Aristoteles – Felsefe
Aristoteles, MÖ 384 yılında Antik Yunan’da Stagira adlı şehirde doğmuştur. Babası bir doktordu ve bu durum Aristoteles’in bilime olan ilgisini küçük yaşlarda kazanmasına yardımcı olmuştur. Genç yaşlarında Atina’ya giderek eğitim almıştır. Filozof Platon’un Akademisi’nde eğitim görmüş ve uzun yıllar Platon’un öğrencisi olmuştur.

Platon’un ölümünden sonra Atina’dan ayrılan Aristoteles, bir süre Makedonya’da yaşamıştır. Daha sonra Makedonya Kralı II. Filip’in oğlu Büyük İskender’e öğretmenlik yapmıştır. Bu görev, onun tarih ve siyaset üzerindeki etkisini artırmıştır.

Daha sonra tekrar Atina’ya dönen Aristoteles, burada Lykeion (Lise) adlı kendi okulunu kurmuştur. Aristoteles; mantık, felsefe, etik, siyaset, biyoloji ve doğa bilimleri gibi birçok alanda çalışmalar yapmıştır. Özellikle mantık biliminin kurucusu olarak kabul edilir. Düşüncelerini sistemli hâle getirerek bilimsel düşüncenin gelişmesine büyük katkı sağlamıştır.

Aristoteles
MÖ 322 yılında hayatını kaybeden Aristoteles’in fikirleri, yüzyıllar boyunca hem İslam dünyasında hem de Avrupa’da bilim ve felsefeyi etkilemiştir. Günümüzde bile eserleri önemini korumaktadır.
